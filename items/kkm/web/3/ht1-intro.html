<p align="center"><img src="ht1-intro_clip_image002.jpg" alt="" width="286" height="567" /></p>
<br clear="all" />
<br clear="all" />
<p align="center">A mű eredeti címe<br />
  <em>Caverns  of the Snow Witch</em></p>
<p align="center">&nbsp;</p>
<p align="center"><em>Gary  Ward és Edward Crosby illusztrációival</em></p>
<p align="center">Fordította<br />
  <em>Varsányi  Mária</em></p>

<p align="center">&nbsp;</p>
<p align="center">©  Ian Livingstone, 1984<br />
  Illustrations  copyright © Gary Ward<br />
  and Edward Crosby,  1984<br />
  Hungarian translation  Varsányi Mária, 1990</p>
<br clear="all" />

<p>&nbsp;</p>
<p align="center"><strong><img src="ht1-intro_clip_image008.jpg" alt="" width="302" height="502" /></strong></p>
<strong><br clear="all" />
</strong>
<p align="center"><strong>Háttértörténet</strong></p>
<p>A tél Észak-Allansiában mindig kegyetlen és keserves.  Gyakran havazik, jeges szél fúj, a fagy csontig hatol. Néhány hete egy Big Jim  Sun nevezetű kereskedő azzal fogadott fel, hogy biztosíts védelmet karavánja  számára az északi kolóniához vezető hosszú úton. Lóvonta szánjait ruhával,  szerszámokkal, fegyverekkel, sózott hússal, fűszerekkel és teával pakolta meg,  amit prémekre és mamutagyarból készült csontfaragványokra akar majd elcserélni.  Big Jim odafelé sose szokott aggódni, mivel a banditák általában csak  visszafelé támadják meg a karavánokat - nem ő az egyetlen, aki felismerte az  északi áruk értékét.<br />
  Hat szán élén haladsz, amikor épp egy befagyott  tavon kellene átkelnetek. A távolban a Jégtű-hegyek felhőből kibukkanó hósapkás  csúcsai merednek az ég felé. A célotok a hegy lába, ahol az északiak a  vásárokat szokták tartani. Enyhén havazik. Megállsz, a kardoddal megdöfködöd a  jeget, hogy megtudd, vajon kibírja-e a szánok súlyát, amikor hirtelen egy  vadászkürt fülsiketítő hangja töri meg a csendet. Felállsz és visszarohansz a  karavánhoz, hogy beszélj Big Jimmel. A második szán bakján ül, a hajtó mellett,  és hosszú szárú pipát szív. Hatalmas ember, nagy, bozontos szakállal - igazán  tiszteletet parancsoló jelenség. Kék szemével a látóhatárt fürkészi, az élet  jelei után kutatva. - Úgy hangzik, mintha a kolónia felől jönne - mondja mély  hangon. - Jó lenne, ha elmennél és kiderítenéd, mi történt. Lehet, hogy baj  van. Aztán siess vissza.<br />
  Elindulsz a Jégtű-hegy lábánál fekvő kolónia  felé. Két óra múltán szörnyű mészárlás színhelyére érsz. A hó piroslik a  vértől, a fakunyhók szétzúzva, lerombolva. Hat ember holtan fekszik a hóban,  testüket szétszabdalták, csatabárdjaik mellettük hevernek. A lábnyomokból  ítélve egy óriási méretű lény támadhatta meg őket. A halványuló napvilágnál  elmeséled a kolóniával történt szörnyűségeket. Big Jim körbeállítja a szánokat,  hogy éjszakára védelmet nyújtsanak az embereinek. A kör közepén tüzet raktok,  Big Jimmel együtt te is mellé telepszel. Mindenki izgatott, még őrt is  állíttok. Big Jim halkan megkérdi tőled, hogy hajlandó vagy-e elpusztítani a  szörnyű teremtményt, mert máskülönben az ő üzletének örökre vége. Mosolyogva  azt válaszolod, hogy megölöd a vadállatot, de csak ha 50 arany üti érte a  markodat. Big Jimnek leesik az álla az összeg hallatán, és csak hosszas alkudozások  után hajlandó elfogadni követelésedet. A havazás végül eláll; mikor nyugovóra  térsz, gondolataid a közelgő vadászat körül forognak.<br />
  Mikor reggel felébredsz, a tűzből már csak  pislákoló parázs maradt. Gyér füst száll fel a hajnali ködben. Egyetlen hang  sem töri meg a reggeli csöndet. Odasétálsz az alvó Big Jimhez, és megérinted a  vállát. Felriad. Közlöd vele, hogy indulsz, és reméled, még ma visszaérsz.  Intesz az őrnek, és az újra eleredő havazásban a kolónia felé veszed az utadat.</p>
Lapozz az 1-re